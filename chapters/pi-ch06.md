
"The hope is that, in not too many years, human brains and computing machines will be coupled together very tightly, and that the resulting partnership will think as no human brain has ever thought and process data in a way not approached by the information-handling machines we know today.", J. C. R. Licklider


# Σύνθεση και Κλίμακα

Η μελέτη του προγραμματισμού της διάδρασης για την περίπτωση των συνεργατικών συστημάτων καθώς και για συστήματα που είναι σύνθεση επιμέρους συστημάτων απαιτεί επιπλέον μεθόδους και τεχνικές από αυτές που είδαμε στο δεύτερο κεφάλαιο. Επίσης, ο βαθμός συμμετοχής των χρηστών κατά την διαδικασία της σχεδίασης, της ανάπτυξης, της εισαγωγής, και της ενημέρωσης ενός συστήματος απαιτεί μια διαφορετική αντιμετώπιση. Σε συμπλήρωμα της περιοχής της διάδρασης ανθρώπου-υπολογιστή, έχουμε περιοχές όπως τα κοινωνικά και συνεργατικά συστήματα, καθώς και τα πληροφοριακά συστήματα διοίκησης τα οποία οποία αναλύουν φαινόμενα διάδρασης που συμβαίνουν σε σύνθετα κοινωνικά και τεχνολογικά συστήματα τα οποία μπορεί να έχουν πολύ μεγαλύτερη κλίμακα από αυτήν της διάδρασης ενός ανθρώπου με έναν υπολογιστή. Τόσο η σύνθεση όσο και η κλίμακα ενός συστήματος διάδρασης απαιτούν μια διαφορετική προσέγκιση στην μεθοδολογία της σχεδίασης από αυτήν της βασικής περίπτωσης ανθρώπου-υπολογιστή.

Τα συνεργατικά συστήματα είναι από τις σημαντικότερες και πιο γρήγορα αναπτυσσόμενες υπο-περιοχές της διάδρασης ανθρώπου-υπολογιστή, πράγμα αναμενόμενο αφού ασχολείται με τα πολύ σημαντικά ζητούμενα της συνεργασίας και επικοινωνίας μεταξύ ανθρώπων και μέσω υπολογιστή. Στην πιο κλασική ταξινόμηση οι συνεργατικές εφαρμογές διακρίνονται στις διαστάσεις της απόστασης και του χρόνου. Οι πιο δημοφιλείς είναι οι εφαρμογές από απόσταση, είτε σύγχρονης είτε ασύγχρονης επικοινωνίας και συνεργασίας, όπου το ζητούμενο είναι ο συντονισμός ομάδων χρηστών. Αναφορικά με την τροπικότητα οι εφαρμογές συνεργασίας συνήθως βασίζονται σε κείμενο, εικόνα, ήχο, ενώ τα συστήματα υπερμέσων όπως ο παγκόσμιος διευκολύνουν την σύνθεση συστημάτων σε μεγάλη κλίμακα για την εξυπηρέτηση πολλών χρηστών.

Καθώς προχωράμε σε όλο και πιο σύνθετες μορφές διάδρασης δεν σημαίνει ότι οι προηγούμενες βασικές μορφές της διάδρασης χάνονται. Αντίθετα, οι βασικές μορφές διάδρασης συνεχίζουν να έχουν σημαντικό ρόλο ως συστατικά στοιχεία σε πιο σύνθετα συστήματα. Για παράδειγμα, ένα ηλεκτρονικό κατάστημα περιέχει πολλές χρήσιμες λειτουργίες, ανάμεσα στις οποίες είναι και το (εικονικό) καλάθι των αγορών μέσα στο οποίο ο χρήστης-καταναλωτής συγκεντρώνει τα προϊόντα που θέλει να αγοράσει. Το ηλεκτρονικό καλάθι αγορών (εκτός από μια οικεία μεταφορά του καλαθιού από τον πραγματικό κόσμο) είναι ένα εργαλείο που διευκολύνει την διάδραση με το εικονικό κατάστημα. Επιπλέον, ένα σύγχρονο ηλεκτρονικό κατάστημα περιλαμβάνει και ένα συνεργατικό στοιχείο όπως είναι η επικοινωνία με ηλεκτρονικούς πωλητές καθώς και η ανάγνωση και συγγραφή σχολίων για το προϊόντα. Επομέρως, τα περισσότερα χρήσιμα συστήματα αποτελούν μια σύνθεση από επιμέρους ιδέες, τεχνολογίες, και πρακτικές, που θα πρέπει να ολοκληρωθούν σε μεγάλη κλίμακα ώστε να εξυπηρετούν πολλούς και διαφορετικούς χρήστες.


## Ιστορικό και πολιτισμικό πλαίσιο

Η περιοχή της επικοινωνίας ανθρώπου-υπολογιστή αρχικά έδωσε έμφαση στην διάδραση με εφαρμογές γραφείου και με αναφορά στην αξία της απόδοσης και της παραγωγικότητας. Είναι χαρακτηριστικό ότι ο Licklider την δεκαετία του 1950 ετοίμασε τις προδιαγραφές που πρέπει να ικανοποιεί η διάδραση του ανθρώπου με τον υπολογιστή μελετώντας τις εργασίες που έκανε ο ίδιος κατά την διάρκεια μιας τυπικής ημέρας του. Διαπίστωσε ότι τον περισσότερο χρόνο τον αφιέρωνε στην ανάκτηση πληροφορίας καθώς και στην επεξεργασία και στην οπτικοποίηση της πληροφορίας και έλαχιστο μόνο χρόνο αφιέρωνε στην κατανόηση και λήψη αποφάσεων, τα οποία ήταν και τα πιο σημαντικά για τον άνθρωπο. Λίγο καιρό αργότερα από την θέση του υπεύθυνου χρηματοδότησης στήριξε την έρευνα του Engelbart που οδήγησε στην δημιουργία της συσκευής εισόδου ποντίκι, καθώς και σε μια σειρά από τεχνολογίες που χρησιμοποιούνται σήμερα σε όλα τα γραφεία. Από την μια πλευρά βλέπουμε ότι το αρχικό όραμα πήρε πάρα πολύ καιρό μέχρι να γίνει μέρος της καθημερινότητας, αλλά από την άλλη πλευρά βλέπουμε ότι το μεγαλύτερο μέρος της προσπάθειας έχει ξεκινήσει με κίνητρο ένα πολύ συγκεκριμένο (και σίγουρα όχι το πιο σημαντικό) πεδίο της ανθρώπινης δραστηριότητας (την εργασία).

![Το σχέδιο για έναν θεωρητικό μηχανικό υπολογιστή με το όνομα Memex επέτρεπε την ανάκτηση της πληροφορίας από βιβλιοθήκες περιεχομένου σε ένα γραφείο και θεωρείται το αρχικό θεωρητικό σχέδιο για το υπερκείμενο και το διαδίκτυο](../images/ch06/memex.jpg)

Ταυτόχρονα με την ανάπτυξη των υπολογιστών που διευκολύνουν την εργασία, αυξάνουν την παραγωγικότητα, και κερδίζουν χρόνο για τον άνθρωπο, δημιουργούνται νέες εφαρμογές όπως στην εκπαίδευση και στην ψυχαγωγία. Οι εκπαιδευτικές και ψυχαγωγικές εφαρμογές αν και σε πολλές περιπτώσεις εκτελούνται σε παρόμοιο υλικό και λογισμικό με αυτό των εφαρμογών γραφείου, έχουν πολύ διαφορετικές απαιτήσεις στο προγραμματισμό της διάδρασης με τον χρήστη. Ειδικά οι ψυχαγωγικές εφαρμογές, αλλά και πολλές εκπαιδευτικές που στόχο έχουν να κεντρίσουν το ενδιαφέρον του χρήστη, δίνουν χαμηλή προτεραιότητα στην απόδοση της διεργασίας και στον χρόνο που παίρνει και δίνουν έμφαση στην ευχάριστη διάδραση. Για να το πετύχουν αυτό χρησιμοποιούν τεχνικές όπως τα πολυμέσα, η αφήγηση, την συμμετοχή πολλών χρηστών, καθώς και επιπλέον συσκευές διάδρασης που διευκολύνουν την εμβύθιση του χρήστη σε ένα παράλληλο περιβάλλον. Η εμβύθηση του χρήστη μεγιστοποιείται με την χρήση συσκευών διάδρασης εικονικής πραγματικότητας, ενώ η μεγιστοποίηση της προσβασιμότητας στην πληροφορία από διαφορετικούς χρήστες και σε διαφορετικά πλαίσια χρήσης επιτυγχάνεται με τις τεχνικές της πολυτροπικής διάδρασης, η οποία δίνει έμφαση σε συσκευές διάδρασης πέρα από το πληκτρολόγιο και το ποντίκι.

![Το Aspen Movie Map ήταν μια επίδειξη των δυνατοτήτων που προσφέρουν τα πολυμέσα και η διάδραση στους υπολογιστές με εφαρμογή στον πολιτισμό, αφού επέτρεπε την εικονική περιήγηση σε ένα γραφικό χωριό](../images/ch06/aspen-movie-map.jpg)

Η χρησιμότητα των υπερμέσων αν και είχε προταθεί από τον Ted Nelson από το 1965 έφτασε αρχικά στους χρήστες με το Hypercard και λίγο αργότερα με τον παγκόσμιο ιστό (WWW), ο οποίος επέτρεψε την διασύνδεση αντικειμένων που βρίσκονται σε απομακρυσμένους δικτυωμένους υπολογιστές. Ο προγραμματισμός της διάδρασης για τις εφαρμογές υπερμέσων είναι μια απαιτητική δραστηριότητα, αλλά αυτό δεν σημαίνει ότι θα πρέπει να γίνεται μόνο από τους έμπειρους και εκπαιδευμένους χρήστες. Για παράδειγμα, το πολύ πετυχημένο λογισμικό Hypercard της Apple έδωσε την δυνατότα σε όλους τους χρήστες να δημιουργήσουν τα δικά τους υπερμεσικά και πολυμεσικά προγράμματα στον υπολογιστή, χωρίς να έχουν γνώσεις προγραμματισμού, με αποτέλεσμα να δημιουργηθούν πολλά νέα προϊόντα από ανθρώπους που διαφορετικά δεν θα είχαν πρόσβαση σε αυτήν την τεχνολογία. Οπως η επιφάνεια εργασίας, έτσι ακριβώς και το WWW εξελίχθηκε πολύ γρήγορα από μια απλή εφαρμογή στον υπολογιστή του χρήστη σε μια πλατφόρμα πάνω στην οποία εκτελούνται όλες οι εφαρμογές του χρήστη, τόσο οι παραδοσιακές (π.χ., εφαρμογές γραφείου) όσο και οι νέες εφαρμογές, όπως η κοινωνική δικτύωση, οι εμπορικές συναλλαγές, και η ανάκτηση πληροφορίας.

![Το πρόγραμμα Hypercard της Apple χρησιμοποιούσε την απλή μεταφοράς της στοίβας με κάρτες και των αντικειμένων πάνω σε αυτές, και περιλάμβανε πολλές δυνατότητες σε απλή μορφή όπως πολυμέσα, υπερμέσα, και μια γλώσσα προγραμματισμού χρήστη, τα οποία επέτρεψαν την ευέλικτη προσαρμογή του από τους τελικούς χρήστες σε πολλά πεδία, όπως παρουσιάσεις, κατασκευή διαδραστικών πρωτοτύπων, βιντεο-παιχνίδια](../images/ch06/hypercard-screen.gif)

Το πιο συνηθισμένο λάθος στον προγραμματισμό της διάδρασης για σύνθετα συστήματα τα οποία θα χρησιμοποιήσουν πολλοί και διαφορετικοί χρήστες είναι να θεωρήσουμε ότι η τεχνολογία μπορεί να προσφέρει μια συνολική λύση ή ακόμη χειρότερα ότι η διαδικασία σχεδίασης μπορεί να προσφέρει μια λύση από μόνη της χωρίς την συμμετοχή του ανθρώπινου παράγοντα. Ακόμη και στα συστήματα αυτοματισμού γραφείου όπου μπορούμε να υποθέσουμε ότι οι χρήστες είναι έμπειροι, η έρευνα έχει δείξει ότι υπάρχουν αναγκαίες διεργασίες συντονισμού ή ακόμη και αντικείμενα όπως το χαρτί που είναι καλύτερα να μην γίνουν μέρος του υπολογιστικού συστήματος, αλλά να παραμείνουν μέρους ενός συνολικού πληροφοριακού συστήματος που περιλαμβάνει υπολογιστές, αντικείμενα, ανθρώπους, και πρακτικές. Επιπλέον, επειδή οι προδιαγραφές που αντικατροπτίζουν τις ανθρώπινες δραστηριοτήτες γίνονται φευγαλέες κατά την εισαγωγή μιας τεχνολογική παρέμβασης, ένας τρόπος να κρατήσουμε το σύστημα χρήσιμο είναι να επιτρέπουμε ή ακόμη καλύτερα να ενθαρύνουμε την συμμετοχή του τελικού χρήστη στην σχεδίαση αλλά και στην κατασκευή του.

## Πλοήγηση στην Πληροφορία

Το πλαίσιο της τυπολογίας των διαδράσεων που έχουν δημιουργηθεί μέχρι τώρα μπορεί να εξηγηθεί από τις αντίστοιχες ανάγκες στα πρώτα στάδια αυτής της περιοχής. Τα πρώτα βήματα του προγραμματισμού της διάδρασης ανθρώπου-υπολογιστή έγιναν σε τερματικά κειμένου, ενώ ακόμη και τα πρώτα γραφικά περιβάλλοντα όπως η επιφάνεια εργασίας είχαν έμφαση στις εφαρμογές γραφείου και ειδικά στην επεξεργασία κειμένου και αριθμών. Το φυσικό αποτέλεσμα ήταν να δημιουργηθούν, να βελτιωθούν, και να γίνουν δημοφιλείς εκείνες οι συσκευές εισόδου-εξόδου καθώς και εκείνα τα στυλ διάδρασης που είχαν σχέση με κείμενο, ενώ τα γραφικά είχαν αρχικά περισσότερο διακοσμητικό ρόλο ως εικονίδια και παράθυρα, τα οποία σίγουρα διευκολύνουν τον αρχάριο χρήστη και ειδικά προσελκύουν τον νέο χρήστη. Καθώς όμως έγιναν περισσότερο δημοφιλή τα πολυμεσικά συστήματα που προσφέρουν πρόσβαση σε δικτυακά υπερμέσα καθώς και σε εικόντα, βίντεο, κείμενο, ήχο, και γραφικά, ο προγραμματισμός της διάδρασης επεκτάθηκε ώστε να καλύπτει και αυτές τις περιοχές. Με αυτόν τον τρόπο ο προγραμματισμός της διάδρασης μετατρέπεται πλέον στο αναγκαίο μέσο που συνθέτει τα επιμέρους στοιχεία για την δημιουργία πληροφοριακών συστημάτων μεγάλης κλίμακας, είτε με την έννοια του μεγέθους σε χρήστες είτε με την έννοια του εύρους σε πληροφοριακό περιεχόμενο.

![Τα διαφορετικά επίπεδα και ζώνες της σχεδίασης της εμπειρίας του χρήστη παρέχουν μια άριστη επισκόπηση της σύνθεσης ανάμεσα στα θέματα της διάδρασης και στα θέματα του περιεχομένου.](../images/ch06/elements.jpg)

Ταυτόχρονα, τα συστήματα που επέτρεπαν την διασύνδεση μεταξύ περιεχομένου (ανεξάρτητα από το είδος του, π.χ., κείμενο, εικόνες, κτλ), καθώς και εκείνα τα συστήματα που βασίζονταν σε πολλαπλά μέσα και όπου το κείμενο είχε έναν ισσότιμο ρόλο ανάμεσα σε βίντεο, φωτογραφίες, γραφικά, και ήχο έγιναν διαθέσιμα την δεκαετία του 1990 στους προσωπικούς υπολογιστές, ενώ σε δικτυακή μορφή από την δεκαετία του 2000. Το φυσικό αποτέλεσμα ήταν να δημιουργηθούν μια νέα σειρά από συστήματα εισόδου, εξόδου, καθώς και νέα στυλ διάδρασης ώστε να εξυπηρετηθούν οι νέες ανάγκες των χρηστών που δημιουργήθηκαν από την χρήση περιεχομένου που βασίζεται στα υπερμέσα και στα πολυμέσα. Η χρησιμότητα των υπερμέσων μπορεί να θεωρείται δεδομένη αφού έγινε δημοφιλής με την ανάπτυξη του παγκόσμιου ιστού, αλλά η αρχική ιδέα είναι του Ted Nelson από το 1965 και περιλαμβάνει επιπλέον λειτουργίες όπως η σημασιολογία και το αρχείο αλλαγών, με σκοπό να ενθαρύνει την μη-γραμμική ανάγνωση καθώς και την ενεργή συμμετοχή των χρηστών ως συγγραφείς και όχι μόνο ως αναγνώστες.

![Το σύστημα xanadu του Ted Nelson σχεδιάστηκε από το 1965 να προσφέρει πολλές λειτουργίες που θεωρούνται πλέον δεδομένες για τους χρήστες σε αντίστοιχα σύγχρονα συστήματα αλλά στην πράξη δεν ήταν ποτέ συμβατό με τις τρέχουσες ανάγκες τους, ούτε με το τεχνολογικό πλαίσιο](../images/ch06/xanadu.jpg)

Στο τεχνολογικό πεδίο η αναφορά στα πολυμέσα είναι συνήθως συνωνυμη με την τεχνολογική ολοκλήρωση διαφορετικών μορφών επικοινωνίας (κείμενο, εικόνα, ήχος, βίντεο, κτλ), όμως τα πολυμέσα περιέχουν ακόμη περισσότερες σημασίες, όπως είναι τα υπερμέσα, η διάδραση, η συμμετοχή των χρηστών στην παραγωγή του περιεχομένου, η αφηγηματικότητα, και η εμβύθυση. Στην προσπάθεια για μεγιστοποίηση της εμβύθησης οι προγραμματιστές της διάδρασης χρησιμοποιούν φωτορεαλιστικά γραφικά καθώς και νέες συσκευές εισόδου και εξόδου, όπως είναι τα συστήματα εικονικής πραγματικότητας. Σύμφωνα με τον Ted Nelson ο όρος υπερμέσα περιγράφει με συνοπτικό τρόπο τον συνδιασμό των πολυμέσων με την διάδραση, ο οποίος δίνει την δυνατότητα για συμμετοχή, μη γραμική αφήγηση, και μεγαλύτερη εμβύθηση. Ειδικά για την ενίσχυση της εμβύθησης του χρήστη σε ένα ψηφιακό περιβάλλον που δημιουργεί δυναμικά ο υπολογιστής έχουν κατασκευαστεί μια σειρά από νέες συσκευές εισόδου (π.χ., χειριστήρια αεροσκάφους, αυτοκινήτου) και συσκευές εξόδου, όπως οι μάσκες εικονικής πραγματικότητας. Η μεγάλη υπόσχεση που δίνουν τα συστήματα εικονικής πραγματικότητας είναι ότι δεν θα χρειάζεται να έχουμε τεχνητές διεπαφές για την διάδραση μέσω του υπολογιστή, αφού η διεπαφή που έχουμε για την διάδραση με τους ανθρώπους και το περιβάλλον θα γίνει και η διεπαφή για την διάδραση με τον υπολογιστή.

![Οι φωτορεαλιστικοί εικονικοί κόσμοι έγιναν δημοφιλείς αρχικά σε εφαρμογές ψυχαγωγίας και πολιτισμού, ενώ στην συνέχεια χρησιμοποιήθηκαν και σε γενικές εφαρμογές επικοινωνίας όπως το Second Life](../images/ch06/second-life.jpg)

Μια από τις πιο σημαντικές δυνατότητες των ηλεκτρονικών υπολογιστών είναι ότι διευκολύνουν την εκτέλεση των διεργασιών που βασίζονται στην επεξεργασία πληροφορίας. Για παράδειγμα, ένας υπολογιστής μπορεί να μας διευκολύνει να βρούμε άμεσα όλα τα άρθρα ενός συγγραφέα που περιέχουν κάποιες λέξεις κλειδιά, κάτι που διαφορετικά θα απαιτούσε, πέρα από την επίσκεψη σε έναν ή περισσότερους χώρους, και πολλές ώρες ψάξιμο στα ράφια της βιβλιοθήκης. Αντίστοιχα με την μετάβαση από το απλό κείμενο στα πολυμέσα, η ανάκτηση της πληροφορίας εστίασε στις νέες μορφές περιεχομένου, όπως είναι τα πολυμέσα, στην κοινωνική δικτύωση, καθώς και στην ανάκτηση περιεχομένου που παράγεται σε πραγματικό χρόνο από πολλούς χρήστες. Για παράδειγμα, η βραβευμένη εφαρμογή We Feel Fine καταγράγει συνέχεια τα συναισθήματα που εκφράζονται από τους χρήστες ιστολογίων και προσφέρει εναλλακτικούς τρόπους (π.χ., αφαιρετική οπτικοποίηση) για την πλοήγηση στα επιμέρους καθώς και στα συνολικά συναισθήματα που εκφράζονται από τους χρήστες του διαδικτύου. Βλέπουμε ότι η παραδοσιακή ανάκτηση της πληροφορίας είναι έχει μια διαχρονική αξία, αλλά ταυτόχρονα βλέπουμε ότι είναι και πολύ διαφορετική γιατί οι δραστηριότητες και τα ενδιαφέροντα των χρηστών της μετασχηματίζονται.

![Η ανάκτηση της πληροφορίας μπορεί να ξεκίνησε από την αναζήτηση σε κείμενο στις μεγάλες ψηφιακές βιβλιοθήκες, αλλά γρήγορα βρήκε εφαρμογή στις νέες δραστηριότητες των ανθρώπων, όπως είναι η ανάκτηση της πληροφορίας σχετική με το συναίσθημα (π.χ., We Feel Fine) από ιστολόγια που συνήθως χρησιμοποιούνται από τους χρήστες τους ως προσωπικά ημερολόγια](../images/ch06/we-feel-fine.jpg)

![Η πληθώρα και η πολυπλοκότητα της διαθέσιμης πληροφόρησης δημιούργησε την ανάγκη για μια νέα μορφή ανάκτησης και απεικόνισης της πληροφορίας, όπου ο ρόλος του δημοσιογράφου είναι περισσότερο ως προγραμματιστής της διάδρασης](../images/ch06/tenbyten.png)

Η μεγάλη αποδοχή των υπερμέσων και των πολυμέσων ως δικτυακές εφαρμογές που βασίζονται στο διαδίκτυο (π.χ., blogs, εικόνες, μουσική, ειδήσεις, κτλ) δημιούργησε την ανάγκη για εύχρηστους και διασκεδαστικούς τρόπους ανάκτησης της πληροφορίας. Η χρήση κειμένου σε μια μηχανή αναζήτησης είναι ένας πολύ αποτελεσματικός τρόπος ανάκτησης της πληροφορίας όταν γνωρίζουμε με σχετική ακρίβεια τι ψάχνουμε και ειδικά αν αυτό που ψάνχουμε περιγράφεται με κείμενο όπως αυτό που χρησιμοποιούμε για την αναζήτηση. Υπάρχουν όμως πολλές περιπτώσεις που μια αναζήτηση μπορεί να έχει περισσότερο την μορφή της ανοιχτής εξερεύνησης της πληροφορίας όπως για παράδειγμα η επίσκεψη σε μια βιβλιοθήκη και η ελεύθερη πλοήγηση στα εξώφυλα και στο περιεχόμενο των βιβλίων. Αντίστοιχα, η πληθώρα της διαθέσιμης πληροφορίας και ειδικά η πολυμεσική φύση της δημιούργησε την ανάγκη για νέες μορφής οπτικοποίησης και αναζήτησης της πληρφορίας που βασίζονται περισσότερο στα πολυμέσα και στην αφαίρεση και λιγότερο στο κείμενο και στην στοχευμένη αναζήτηση. Για παράδειγμα η βραβευμένη εφαρμογή We Feel Fine οπτικοποιεί τις προτάσεις που περιέχουν την λέξη "feel" όταν τις βρίσκει στα ιστολόγια των χρηστών τα οποία συνήθως χρησιμοποιούνται ως προσωπικά ημερολόγια. Το αποτέλεσμα αυτής της τεχνικής του προγραμματισμού της διάδρασης με πολυμέσα και υπερμέσα είναι μια αφαιρετική απεικόνιση των συναισθημάτων της μπλογκόσφαιρας. Αντίστοιχα, η εφαρμογή tenbyten δημιουργεί κάθε μια ώρα ένα μωσαικό της τρέχουσας ειδησεογραφίας, όπως την ανακτά από εκατό δημοφιλή πρακτορεία ειδήσεων. Συνολικά, βλέπουμε πως ο προγραμματισμός της διάδρασης μπορεί και να δημιουργήσει ένα νέο επίπεδο ανάγνωσης και αντίληψης του κόσμου που βασίζεται στην σύνθεση των επιμέρους στοιχείων.

![Η μελέτη των πολυτροπικών διαδράσεων μελετά τον συνδυασμό διαφορετικών συστημάτων εισόδου και εξόδου για την διάδραση με τον υπολογιστή με στόχο να καλύψει τις ανάγκες χρηστών που δεν έχουν πρόσβαση καθώς και πλαισίων χρήσης που δεν επιτρέπουν τον χειρισμό με το ποντίκι και το πληκτρολόγιο](../images/ch06/multimodal.png)

Η πολυτροπική διάδραση είναι η περισσότερο ανθρωποκεντρική προσπάθεια για την διάδραση, αφού προσπαθεί να χρησιμοποίησει παράλληλα και συνθετικά όλα τα διαθέσιμα κανάλια επικοινωνίας ανάμεσα στον άνθρωπο και τον υπολογιστή. Αρχικά εφαρμοστήκε για να δώσει καθολική πρόσβαση στους υπολογιστές για χρήστες που είχαν διαφορετικές ικανότητες. Για παράδειγμα, ένας χρήστης που δεν βλέπει μπορεί να χρησιμοποιήσει μια συσκευή εισόδου όπως ένα ποντίκι που παρέχει και ανάδραση με δόνηση, έτσι ώστε να μπορεί να κάνει επιλογές σε μενού. Στην πορεία, διαπιστώθηκε ότι οι διαφορετικές ικανότητες των χρηστών δεν περιορίζονται μόνο σε επιμέρους ομάδες ανθρώπων, αλλά μπορούν να γενικευτούν σε πολλά πλαίσια χρήσης. Για παράδειγμα, ένας χρήστης που οδηγεί το αυτοκίνητο, μπορεί να θεωρηθεί ότι δεν βλέπει αναφορικά με την οθόνη διάδρασης του αυτοκινήτου. Επιπλέον, η πολυτροπική διάδραση δημιούργησε ένα νέο επαυξημένο επίπεδο αναφοράς για την αντίληψη που έχουμε για τις ανθρώπινες αισθήσεις, τις οποίες μπορούμε πλέον να χειριστούμε ως απλές διεπαφές για την πληροφορία ανεξάρτητα από την φύση της πληροφορίας. Για παράδειγμα, η αίσθηση της δόνησης μπορεί να χρησιμοποιηθεί ως διεπαφή για να μεταφέρει σε έναν χρήστη την πληροφορία της γεωγραφικής κατεύθυνσης. Με αυτόν τον τρόπο οι υπάρχουσες αισθήσεις του ανθρώπου μπορούν να επαυξηθούν με νέες αισθήσεις, των οποίων την διάδραση με το περιβάλλον μπορούμε να προγραμματίσουμε και να εκπαιδεύσουμε τους χρήστες να χρησιμοποιούν.




## Συνεργασία και Σχεδίαση

Η ευρύτερη περιοχή της διάδρασης ανθρώπου-υπολογιστή ξεκίνησε και συνεχίζει να αναπτύσσεται με έμφαση στον διάλογο ανάμεσα σε έναν άνθρωπο και έναν Η/Υ, αλλά στην πορεία της έχουν δημιουργηθεί νέες υπο-περιοχές οι οποίες αναπτύσσονται τουλάχιστον το ίδιο γρήγορα και μελετούν ζητήματα όπως η επικοινωνία, συνεργασία, και οργάνωση μικρότερων και μεγαλύτερων ομάδων ανθρώπων. Η ανάπτυξη της περιοχής των κοινωνικών και συνεργατικών συστημάτων σηματοδοτεί επίσης την μετατόπιση του ενδιαφέροντος από την απλή διάδραση ανθρώπου-υπολογιστή και από τον υπολογιστή ως ένα απλό εργαλείο για την επίλυση προβλημάτων σε ένα μέσο επικοινωνίας που διευκολύνει την διάδραση ανάμεσα στους ανθρώπους. Εκ των πραγμάτων αυτές οι πολύ δημοφιλείς περιοχές βασίζονται σε επιπλέον διεπιστημονικές περιοχές, πέρα από την ψυχολογία, γνωστική επιστήμη, όπως είναι η κοινωνιολογία, η επικοινωνία, και η οργάνωση επιχειρήσεων. Αντίστοιχα, οι νέες περιοχές χρησιμοποιούν και προσαρμόζουν τις μεθόδους και τις τεχνικές έρευνας που έχουν αναπτυχθεί στις παραπάνω διεπιστημονικές περιοχές για να μελετήσουν και να σχεδιάσουν τα νέα φαινόμενα, όπως είναι η συνεργασία και η επικοινωνία ομάδων ανθρώπων μέσω ΗΥ, τόσο στο γραφείο, όσο και στις νέες μορφές Η/Υ, όπως ο κινητός και ο διάχυτος υπολογισμός.

![Η ταξινόμηση των εφαρμογών στον χώρο (δια ζώσης, εξ'αποστάσεως) και στον χρόνο (σύγχρονη, ασύγχρονη) επιτρέπει την εύκολη ταξινόμηση των κοινωνικών και συνεργατικών εφαρμογών και των λειτουργιών τους](../images/ch06/time-space-cscw.gif)

Αν έπρεπε να διαλέξουμε μια μόνο συνεισφορά των συνεργατικών συστημάτων στην κατανόηση του προγραμματισμού της διάδρασης τότε αυτή θα ήταν η ταξινόμηση των εφαρμογών σε δύο διαστάσεις: στον χώρο και στον χρόνο. Στην διάσταση του χώρου τα δύο άκρα της κλίμακας ορίζονται από την δια ζώσης και την εξ'αποστάσεως επικοινωνία, ενώ στην διάσταση του χρόνου τα δύο άκρα της κλίμακας ορίζονται από την σύγχρονη και την ασύγχρονη επικοινωνία αντίστοιχα. Για παράδειγμα, το email είναι ασύγχρονη επικοινωνία εξ'αποστάσεως ενώ το chat είναι σύγχρονη επικοινωνία εξ'αποστάσεως. Εκτός από τον βασικό διαχωρισμό σύγχρονο-ασύγχρονο και δια ζώσης/εξ αποστάσεως, μπορούμε να προσθέσουμε επίσης την θεωρία για την λεκτική και μη-λεκτική επικοινωνία, η οποία έχει γίνει πολύ δημοφιλής με τα emoticons. Το κείμενο, ο ήχος, και το βίντεο είναι οι βασικές μορφές επικοινωνίας τόσο δια ζώσης όσο και μέσω του υπολογιστή, ο οποίος όμως προσθέτει και νέες μορφές όπως τα emoticons, τα οποία αρχικά σχηματίζονται μόνο με την χρήση συμβόλων κειμένου.

![Μια καθολική διαπίστωση από την ανάλυση της πραγματικής χρήσης στα περισσότερα δημοφιλή συνεργατικά συστήματα, όπως είναι τα φόρουμ συζητήσεων, η συγγραφή άρθρων για την wikipedia, ο σχολιασμός προϊόντων, κτλ, είναι ότι υπάρχει πάντα μια πολύ μικρή ομάδα χρηστών με πολύ μεγάλη συνεισφορά και μια πολύ μεγάλη ομάδα χρηστών με μικρή ποσοτικά συνεισφορά, η οποία όμως δίνει μεγάλη αξία στο συνολικό σύστημα αφού δίνει ποικιλία απόψεων και κλίμακα](../images/ch06/long-tail.gif)

Όλες οι γνώσεις και οι τεχνικές για τον προγραμματισμό της διάδρασης μεταξύ ανθρώπου και υπολογιστή ισχύουν, και επιπλέον πρέπει να σχεδιάσουμε και να αναλύσουμε αυτά τα συστήματα αναφορικά με τον συνεργατικό παράγοντα καθώς και με αναφορά στο τεχνολογικό δίκτυο επικοινωνίας των Η/Υ. Επομένως η κατασκευή αυτών των συστημάτων είναι περισσότερο δύσκολη από την βασική περίπτωση όπου έχουμε έναν άνθρωπο και ένα υπολογιστή, αλλά αποτελεί και μια δημιουργική-επιχειρηματική πρόκληση, όπως δείχνει η αποδοχή των κοινωνικών δικτύων. Το εύρος των συνεργατικών συστημάτων καλύπτει τεχνολογίες όπως οι εικονικοί κόσμοι, τα δικτυακά βίντεο-παιχνίδια, η τηλε-διάσκεψη, η ανταλλαγή αρχείων, τα οποία έχουν πολλές εφαρμογές τόσο στην εργασία, όσο και στην εκπαίδευση, ψυχαγωγία, και καθημερινότητα. Συνολικά, με την μεσολάβηση του υπολογιστή όχι μόνο ως προσωπικού εργαλείου αλλά και ως μέσου επικοινωνίας και συνεργασίας με άλλους χρήστες ενθαρρύνεται ο διαμοιρασμός της γνώσης, των ικανοτήτων, και των ιδεών. Τα μέλη μιας ομάδας μπορούν να συζητήσουν τις απόψεις τους και να συνεισφέρουν με μοναδικές αντιλήψεις σε ένα πρόβλημα, συνθέτοντας μια λύση που δεν θα μπορούσαν να δώσουν από μόνα τους ούτε τα ικανότερα μέλη της ομάδας, αφού ακόμη και οι πιο μικρές προσθήκες μπορεί να δώσουν αξία στις αρχικές.

![Ο Winamp επιτρέπει στους χρήστες να χρησιμοποιήσουν εναλλακτικές εμφανίσεις (skins) και επιπλέον τους παρέχει ένα καλά τεκμηριωμένο τρόπο να δημιουργήσουν τις δικές τους εμφανίσεις, με αποτέλεσμα να δημιουργηθεί μια πολύ μεγάλη συλλογή από εμφανίσεις με τις περισσότερες από αυτές να δίνουν έμφαση στην μορφή και να υοθετούν ένα σκευομορφικό στυλ διάδρασης](../images/ch06/winamp.jpg)

Ο προγραμματισμός της διάδρασης ήταν αρχικά μια δουλειά μόνο για εξειδικευμένο προσωπικό σε ερευνητικά εργαστήρια και εταιρείες υψηλής τεχνολογίας. Συμφωνα με αυτήν την αυστηρά ιεραρχική και γραμμική αντίληψη της σχεδίασης, το αποτέλεσμα της εργασίας μιας μικρής αλλά εξειδικευμένης ομάδας σχεδιαστών της τεχνολογίας γινόταν προϊόν για τους πολλούς χρήστες. Αυτή η προσέγγιση χρησιμοποιείται με επιτυχία για πολλά χρόνια από εταιρείες όπως η Apple, η οποία δοκιμάζει εσωτερικά πολλές εκδοχές για ένα προϊόν και μετά την αρχική παραγωγή του φροντίζει να το αναβαθμίζει σταδιακά. Αλλες εταιρείες όπως η Microsoft χρησιμοποιούν πολλούς χρήστες κατά την διαδικασία της σχεδίασης και ανάπτυξης είτε για να κάνουν αξιολόγηση ή ακόμη και για να ακούσουν την γνώμη τους. Από την άλλη πλευρά, υπάρχουν εφαρμογές με μια εντελώς μη γραμμική και μη ιεραρχική αντίληψη της σχεδίασης οι οποίες αφήνουν ακόμη μεγαλύτερο περιθώριο στους χρήστες για να επεξεργαστούν απευθείας την εμφάνιση και την λειτουργία τους, όπως για παράδειγμα το Winamp που ήταν δημοφιλές λογισμικό αναπαραγωγής μουσικών αρχείων κατά τα τέλη της δεκαετίας του 1990. Ο Winamp δεν έγινε γνωστός τόσο επειδή είχε κάποιο λειτουργικό πλεονέκτημα έναντι του ανταγωνισμού, που ήταν πολύ έντονος κυρίως από τους ίδιους τους κατασκευαστές λειτουργικών συστημάτων οι οποίοι έβαζαν το δικό τους λογισμικό δωρεάν σε κάθε νέα εγκατάσταση (π.χ., Windows Media Player), όσο επειδή είχε μια μεγάλη συλλογή από μορφές και οπτικοποιήσεις, τις οποίες τις έφτιαχναν και διαμοίραζαν μεταξύ τους πολλοί από τους τελικούς χρήστες χωρίς κάποιον κεντρικό έλεγχο από τον αρχικό κατασκευαστή.

![Στα εργαστήρια τύπου hackerspace η τεχνολογική καινοτομία και η μάθηση αποτελούν βασικό στόχο, τον οποίο πετυχαίνουν μέσω της συνεργασίας και της πειραματικής εξερεύνησης. Με αυτόν τον τρόπο, εργαλεία και τεχνικές που ήταν πρώτα μόνο στην διάθεση μεγάλων εταιρειών βρίσκονται στην διάθεση των τελικών χρηστών, οι οποίοι πλέον έχουν και τον ρόλο του σχεδιαστή και κατασκευαστή.](../images/ch06/makerspace.jpg)

Η διαδικασία της συνεργατικής σχεδίασης έρχεται να ενισχύσει τον ήδη σημαντικό ρόλο του χρήστη στον προγραμμτισμό της διάδρασης. Ο ρόλος του τελικού χρήστη ενός υπολογιστικού συστήματος είναι κεντρικός στην διαδικασία της ανθρωποκεντρικής σχεδίασης, αφού με βάση τον χρήση καθορίζονται οι προδιαγραφές του συστήματος και γίνονται οι ενδιάμεσες αξιολογήσεις της καταλληλότητας του. Στην συνεργατική σχεδίαση ο χρήστης κρατάει αυτόν τον κεντρικό ρόλο και επιπλέον αναλαμβάνει ένα ρόλο δίπλα στους σχεδιαστές του συστήματος που τελικά τον αφορά είτε προσωπικά είτε στην εργασία του. To πρόγραμμα Apple Hypercard ήταν από τα πρώτα εμπορικά λογισμικά ευρείας χρήσης που έδωσαν μεγάλες δυνατότητες για αλλαγή της συμπεριφοράς του από τους τελικούς χρήστες, μια πρακτική που συνεχίστηκε με την δυνατότητα αυτοματοποίησης συχνών ενεργειών σε επίπεδο λειτουργικού συστήματος (π.χ., Apple Scripts) ή εφαρμογών γραφείου (π.χ., Microsoft Office Macros). Σταδιακά, η ενίσχυση του ρόλου του χρήστη ως ισότιμου σχεδιαστή και κατασκευαστή του προγραμματισμού της διάδρασης καλύπτει όχι μόνο το λογισμικό αλλά και το  υλικό του υπολογιστή, αφού με την διάχυση οικονομικών και ευέλικτων μικρο-υπολογιστών (π.χ., Arduino, RaspberryPi, κτλ) οι χρήστες μπορούν να κατασκευάσουν αυτό που θέλουν. Με αυτόν τρόπο, στα αρχικά κινήματα ανεξάρτητων κατασκευαστών βίντεο-παιχνιδιων, έρχονται να προστεθούν τα ομότιμα εργαστηρία κατασκευής νέων τεχνολογιών διάδρασης, τα οποία έγιναν γνωστά με ονόματα όπως makerlab, hackerspace.

## Διάδραση σε μεγάλη κλίμακα

Υπάρχει ένα όριο στην κλίμακα της περιοχής των συνεργατικών συστήματων και σχεδίασης, η οποία έχει μια μικρή επικάλυψη με το αντικείμενο μελέτης των Πληροφοριακών Συστημάτων Διοίκησης, αλλά σίγουρα δεν ασχολείται με τα αντίστοιχα φαινόμενα μεγάλης κλίμακας που συμβαίνουν σε οργανισμούς και μεγάλες ομάδες, τα οποία είναι το αντικείμενο που περιγράφουμε σε αυτήν την ενότητα. Η ανάπτυξη και η μελέτη των συνεργατικών συστημάτων σε μεγάλη κλίμακα αφορά κυρίως τον συντονισμό των χρηστών που συνεργάζονται εξ αποστάσεως. Η ανάπτυξη του λογισμικού ανοικτού κώδικα ήταν μια από τις πρώτες περιπτώσεις όπου μελετήθηκε η συνεργασία ομάδων σε μεγάλη κλίμακα μέσω της τεχνολογίας, αλλά σίγουρα δεν είναι η μοναδική περίπτωση πλέον, αφού υπάρχουν πολλά σύνθετα κοινωνικά κα τεχνολογικά συστήματα  που λειτουργούν με παρόμοιο τρόπο, όπως για παράδειγμα η ανάπτυξη της εγκυκλοπαίδειας wikipedia, των χαρτών του OpenStreetMap, της ψηφιοποίησης βιβλίων, κτλ. Επομένως, στην ανάπτυξη των πληροφοριακών συστημάτων εστιάζουμε στο προγραμματισμό της διάδρασης σε μεγάλη κλίμακα, με την συμμετοχή πολλών χρηστών. Για παράδειγμα ένας προσωπικός επεξεργαστής κειμένου μπορεί να προσθέσει λειτουργικότητα μεγάλης κλίμακας αν παρέχει συντονισμό με άλλους χρήστες, οι οποίοι θα κάνουν έλεγχο του κειμένου ή μετάφραση σε άλλες γλώσσες.

![Η ανάγκη για συντονισμό είναι παρούσα σε όλα τα επίπεδα ανάπτυξης πληροφοριακών συστημάτων αλλά γίνεται περισσότερο πολύπλοκη καθώς αυξάναται ο αριθμός των ανθρώπων που συμμετέχουν σε ένα σύνθετο κοινωνικο και τεχνολογικό σύστημα, σε αντίθεση με ένα καθαρά τεχνολογικό σύστημα όπου ο συντονισμός μεταξύ των επιμέρους δομών είναι ένας στόχος σταθερός και περισσότερο εφικτός](../images/ch06/socio-technical-design.jpg)

Τα πληροφοριακά συστήματα διοίκησης ξεκίνησαν την δεκαετία του 1970 ως μια εκδοχή *εφαρμοσμένης επιστήμης των υπολογιστών*, αλλά στην πορεία εξελίχθηκαν σε μια εκδοχή κοινωνικής επιστήμης με έμφαση στην εργασία και στην οικονομική δραστηριότητα μέσω υπολογιστή. Ο βασικός πυλώνας διαφοροποίησης αυτής της περιοχής από άλλες είναι η έμφαση σε επιχειρήσεις και διοίκηση πόρων. Από την στιγμή που η απευθείας διάδραση με υπολογιστές εξαπλώθηκε σε ανθρώπινες δραστηριότητες πέρα από την εργασία, τα πληροφοριακά συστήματα διοίκησης άρχισαν να ενδιαφέρονται περισσότερο για την διάδραση ανθρώπου-υπολογιστή και κυρίως για τα κοινωνικά και συνεργατικά συστήματα. Για παράδειγμα, η άνοδος του ηλεκτρονικού εμπορίου και γενικότερα των ηλεκτρονικών συναλλαγών επιβάλει μια καλύτερη κατανόηση των επιμέρους κανόνων που καθορίζουν την διάδραση ενός ανθρώπου με ένα υπολογιστή και ειδικά για την περίπτωση του εμπορίου με το ηλεκτρονικό καλάθι, την καταγραφή αξιολογήσεων για προϊόντα, και την αξιοπιστία των πωλητών που είναι απλοί χρήστες. Αντίστοιχα, η καθιέρωση της ηλεκτρονικής συνεργασίας των ανθρώπων (ακόμα και όταν αυτοί βρίσκονται στο ίδιο δωμάτιο, πόσο μάλλον όταν βρίσκονται σε μεγάλες αποστάσεις), επέβαλε την ενασχόληση με τα κοινωνικά και συνεργατικά συστήματα, τα οποία έχουν μελετήσει τα φαινόμενα της επικοινωνίας των ανθρώπων μέσω υπολογιστή.

![Τα δημοφιλή δικτυακά καταστήματα βασίζονται στις αξιολογήσεις των προϊόντων και των προμηθευτών τους που κάνουν οι ίδιοι οι χρήστες παρά στην προσπάθεια να διαλέξουν μετά από κόπο μια σειρά προϊόντων που οι πελάτες τους θα βρουν σίγουρα αξιόλογα, προτιμούν να αφήσουν την αξιολόγηση στους ίδιους τους πελάτες](../images/ch06/social-reviews.jpg)

Τα Πληροφοριακά συστήματα διοίκησης είναι μια συγγενής περιοχή των συνεργατικών συστήματων αφού και στις δύο περιπτώσεις η μελέτη εστιάζει σε ομάδες ανθρώπων και εργασία με τον υπολογιστή. Από την άλλη πλευρά, οι δύο αυτές περιοχές έχουν περισσότερο διαφορές παρά ομοιότητες, τουλάχιστον αναφορικά με την κλίμακα και το είδος των φαινομένων που μελετούν. Τα πληροφοριακά συστήματα διοίκησης έχουν ως αντικείμενο μελέτης μεγάλες ομάδες εργασίας και οργανισμούς, ενώ ο ρόλος του υπολογιστή και του λογισμικού είναι συμπληρωματικός και σε καμία περίπτωση ισάξιος με τον ρόλο των ανθρώπων και των ομάδων εργασίας. Αντίθετα, τα συνεργατικά συστήματα εστιάζουν στην ομάδα εργασίας ανθρώπων και υπολογιστών σε μικρή κλίμακα και έχουν μεγαλύτερο ενδιαφέρον για την κατασκευή και χρήση του λογισμικού διάδρασης. Για παράδειγμα, είναι χαρακτηριστικό ότι ο όρος υλοποίησης στην περίπτωση των πληροφοριακών συστημάτων διοίκησης χρησιμοποιείται με αναφορά στην εισαγωγή κάποιου λογισμικού στον οργανισμό και όχι με αναφορά στην κατασκευή του.

![Η διάδραση σε μεγάλη κλίμακα μπορεί να χρησιμοποιηθεί για να λύσει δύσκολα προβλήματα τα οποία οι υπολογιστές δεν μπορούν να τα αντιμετωπίσουν από μόνοι τους, όπως είναι η αναγνώριση αντικειμένων σε μια φωτογραφία ](../images/ch06/crowsourcing.jpg)

Αν και υπάρχει μια μεγάλη προσπάθεια για πάρα πολλές δεκαετίες να δημιουργηθεί ένας υπολογιστής με τεχνητή νοημοσύνη παρόμοια με τον άνθρωπο, στην πράξη τα καλύτερα αποτελεσμάτα και σε πολύ μικρότερο χρόνο τα έχουμε πετύχει όταν μεγάλες ομάδες ανθρώπων συνεργάζονται με έμμεσο τρόπο για να λύσουν ένα δύσκολο πρόβλημα. Για παράδειγμα, το σύστημα Captcha χρησιμοποιείται σε πρώτο επίπεδο για να διασφαλίσει ότι ο χρήστης είναι άνθρωπος και όχι υπολογιστή, αλλά στην πράξη η αναγνώριση του κειμένου χρησιμοποιείται σε ένα δεύτερο επίπεδο για την ψηφιοποίηση βιβλίων. Παρόμοια, η αναγνώριση αντικειμένων μέσα σε μια φωτογραφία μπορεί να γίνει αν έχουμε δύο ανθρώπους να ανταγωνίζονται ποιος θα αναγνωρίσει τα πιο πολλά αντικείμενα μέσα σε μια φωτογραφία με αποτέλεσμα την καταγραφή αυτών των αντικειμένων στα οποία δύο η περισσότερα ζευγάρια χρηστών συμφωνούν. Βλέπουμε λοιπόν, ότι μια χρήσιμη κατεύθυνση σε συμπλήρωμα της προσπάθειας για αυτόνομη τεχνητή νοημοσύνη είναι η προσπάθεια να οργανώσουμε και να καταμερίσουμε σε πολλούς ανθρώπους δύσκολα προβλήματα με τρόπο ευχάριστο ή τουλάχιστον έμμεσο. Ο προγραμματισμός της διάδρασης αυτών των συστημάτων είναι το πιο σημαντικό κεφάλαιο στα συστήματα συνεργασίας μεγάλης κλίμακας.

![Το έξυπνο ρολόϊ pebble κατάφερε να πουλήσει τα πρώτα ένα εκατομύρια κομμάτια το ίδιο γρήγορα με το πρώτο Apple iPod, με την διαφορά ότι το πρώτο σχεδιάστηκε από μια μικρή ομάδα και χρηματοδοτήθηκε από χιλιάδες δυνητικούς χρήστες αντί για κάποιους επενδυτές που έχουν ως κίνητρο μόνο το κέρδος.](../images/ch06/kickstarter-pebble.png)

Τα ψηφιακά προϊόντα αρχικά αναπτύσονταν μόνο από μεγάλες εταιρείες γιατί μόνο αυτές είχαν τους αντίστοιχους πόρους (π.χ., οικονομικούς, ανθρώπινους, τεχνογνωσία), αλλά σταδιακά η καινοτομία πέρασε και στις μικρότερες εταιρείες, ενώ πλέον ακόμη και η χρηματοδότηση μπορεί να γίνει ακόμη και από το πλήθος (πληθοπορισμός), όπως στην περίπτωση του έξυπνου ρολογιού pebble που κατασκευάστηκε μόνο από έναν σχεδιαστή, ο οποίος όμως φρόντισε να κάνει τον κατάλληλο καταμερισμό της εργασίας, και κυρίως τον καταμερισμό της ανάγκης χρηματοδότησης. Το μοντέλο του πληθοπορισμού της χρηματοδότησης για νέα προϊόντα έχει ακόμη εφαρμοστεί με επιτυχία και στην περίπτωση της παραγωγής ψηχαγωγικού περιεχομένου. Το βασικό πλεονέκτημα που έχει το μοντέλο της χρηματοδότησης μέσω του πληθοπορισμού είναι ότι παρέχει μια πολύ γρήγορη ανάδραση για το πραγματικό ενδιαφέρον των χρηστών να αγοράσουν, οπότε αν αυτό είναι μικρό μεταφράζεται σε μη-χρηματοδότηση, άρα ο δημιουργός μπορεί να περάσει γρήγορα στην επόμενη ιδέα.



# Ερευνητική Μελέτη Περίπτωσης

Η κατασκευή του συστήματος World Wide Web (WWW) και κυρίως η πολύ γρήγορη αποδοχή του από ένα μεγάλο εύρος χρηστών ήταν μια εξέλιξη κομβικής σημασίας για την ανάπτυξη και ολοκλήρωση της διάδρασης με τον επιτραπέζιο υπολογιστή. Σε πλήρη αναλογία με την αρχική κατασκευή της διάδρασης με την επιφάνεια εργασίας του επιτραπέζιου υπολογιστή με σκοπό την διευκόλυνση της εκδοτικής εργασίας, έτσι και το σύστημα WWW σχεδιάστηκε για να διευκολύνει τον διαμοιρασμό επιστημονικών δημοσιεύσεων. Η αναλογία του WWW με το Desktop συνεχίζεται και στην μετεξέλιξη τους, αφού και τα δύο μετασχηματίστηκαν και προσαρμόστηκαν για να εξυπηρετίσουν τις ανάγκες των χρηστών και σε άλλες εφαρμογές όπως η επικοινωνία, η διασκέδαση, η εκπαίδευση, κτλ.

![Οι πρώτες σελίδες του WWW είχαν στόχο να βελτιώσουν την ταχύτητα της δημοσίευσης επιστημονικών άρθρων μέσω του Internet, το οποίο είχε ήδη παρόμοιες υπηρεσίες όπως το FTP, ενώ η ανάπτυξη τόσο του εξυπηρετητή όσο και του φυλομετρητή για το WWW αναπτύχθηκαν από έναν άνθρωπο τον Tim Berners-Lee, ο οποίος εργαζόταν στην τεχνολογική υποστήριξη του ερευνητικού κέντρου CERN](../images/ch06/www.gif)

Η ιστορία του WWW ξεκίνησε με μια ασύμετρα χαμηλή αποδοχή όταν η περιγραφή του συστήματος πέρασε σχεδόν απαρατήρητη από την επιστημονική κοινότητα αφού υπήρχαν ήδη αντίστοιχα συστήματα που ήταν περισσότερο πλήρη, όπως η Standard Generalized Markup Language (SGML). Αν και η γλώσσα Hyper-Text Markup Language (HTML) δεν θεωρήθηκε ως επιστημονική πρόοδος έγινε διαθέσιμη την σωστή στιγμή, ήταν εύχρηστη, και είχε όσες λειτουργίες ήταν χρήσιμες τότε, με αποτέλεσμα την μεγάλη αποδοχή από ευρύτατη ομάδα χρηστών σε πολύ μικρό χρονικό διάστημα. Αυτό το γεγονός από μόνο του αποτελεί ένα σημαντικό παράδειγμα της περιοχής του προγραμματισμού της διάδρασης, όπου δεν κερδίζει ούτε η καλύτερη κατασκευή, ούτε η καλύτερη σχεδίαση, αλλά η πιο κατάλληλη και η πιο προσαρμόσιμη στις συνεχώς μεταλλασσόμενες τεχνολογικές ανάγκες των χρηστών. Η ανάπτυξη του WWW τόσο από την πλευρά των χρηστών που έβαζαν περιεχόμενο, όσο και από την πλευρά των κατασκευαστών που αναπτύσουν τις τεχνολογίες έγινε με τρόπο περισσότερο οργανικό, παρά με τρόπο ιεραρχικό και συντονισμένο με βάση κάποιες κοινά συμφωνημένες προδιαγραφές, οι οποίες προέρχονται από μια συστηματική ανάλυση των αναγκών των χρηστών.

Πράγματι, το σύστημα WWW αποδείχτηκε εξαιρετικά προσαρμόσιμο σε νέα πεδία εφαρμογών, όπως το ηλεκτρονικό εμπόριο. Αν και αρχικά το σύστημα WWW σχεδιάστηκε για τον διαμοιρασμό επιστημονικών εργασιών, χάρη στην πολύ απλή δηλωτική γλώσσα οργάνωσης και μορφοποίησης της πληροφορίας, σε πολύ σύντομο χρονικό διάστημα γνώρισε την αποδοχή από χρήστες που ήθελαν να μοιραστούν με τον υπόλοιπο κόσμο κάθε λογής πληροφορία. Πριν συμπληρώσει την πρώτη δεκαετία ζωής του το σύστημα WWW με την βοήθεια τεχνολογικών επεκτάσεων έδωσε την δυνατότητα, εκτός από την ανάκτηση πληροφορίας, για ηλεκτρονικές συναλλαγές. Φυσικά, η πιο γλώσσα SGML αν και φαινομενικά χάθηκε, στην πόρεια αποτέλεσε την βάση για την XML που έγινε μέρος της XHTML και καθόρισε την HTML5, με την οποία το WWW απέκτησε πλέον την μορφή πλατφόρμας εκτέλεσης γενικών υπολογιστικών εφαρμογών, παρά μιας απλής εφαρμογής του Internet που ήταν ο αρχικός ρόλος.

Η σημαντικότερη εξέλιξη του συστήματος WWW πραγματοποιήθηκε κατά την πρώτη δεκαετία του 2000, όταν ο συνδυασμός του δυναμικού προγραμματισμού στις τεχνολογίες του εξυπηρετητή και του φυλομετρητή επέτρεψαν την ανάπτυξη πλήρως λειτουργικών εφαρμογών χρήστη. Αν και τα πρώτα δημοφιλή παραδείγματα δυναμικών εφαρμογών ήταν αυτά των ηλεκτρονικών συναλλαγών (π.χ., ebay, paypal) και του ηλεκτρονικού καλαθιού (π.χ, Amazon), η δικτυακή εφαρμογή που επαναπροσδιόρισε την αντίληψη που έχουμε για το WWW ήταν το Google Mail (Gmail). Το Gmail προσφέρει όλες τις λειτουργίες του ηλεκτρονικού ταχυδρομείου χωρίς να υπάρχει ανάγκη για την αντίστοιχη εφαρμογή που τρέχει πάνω από το λειτουργικό σύστημα. Με αυτόν τον τρόπο το Gmail αποτέλεσε το πρώτο μεγάλο βήμα προς την αντιμετώπιση του απλού μέχρι τότε φυλλομετρητή ως λειτουργικού συστήματος και του WWW ως πλατφόρμα δικτυακού υπολογισμού (cloud computing).

Η καθιέρωση του συστήματος WWW συνεχίστηκε με ακόμη πιο έντονους ρυθμούς και μετά το 2005 με την ολοκλήρωση όλο και περισσότερων λειτουργιών, με περισσότερο χαρακτηριστικές το YouTube, το Facebook, και το Twitter, τα οποία σε μεγάλο βαθμό επαναπροσδιόρισαν το σύστημα WWW περισσότερο ως ένα ευέλικτό μέσο επικοινωνίας παρά ως ένα απλό εργαλείο για τον διαμοιρασμό επιστημονικών δημοσιεύσεων που ήταν ο αρχικός σκοπός του. Ειδικά, η ραγδαία ανάπτυξη και απόδοχη του Facebook αποτελεί ένα παράδειγμα ανάλογο του ίδιου WWW, όπου ένα τεχνολογικό σύστημα, χωρίς να έχει κάποια ιδιαίτερη τεχνολογική ή σχεδιαστική υπεροχή, εξυπηρετεί και προσαρμόζεται στις ανάγκες των χρηστών διαχρονικά και σταδιακά εξελίσεται το ίδιο σε πλατφόρμα εφαρμογών. Οι τεχνολογικές εξελίξεις μετά το 2010 έδωσαν στο αρχικό σύστημα WWW την δυνατότητα για ανάπτυξη ενός πολύ μεγάλου εύρους εφαρμογών χρήστη (π.χ., ανταλλαγή μηνυμάτων, παιχνίδια), σε βαθμό τέτοιο που να μπορούμε πλέον να μιλάμε για μια πλατφόρμα ανάπτυξης αντίστοιχη με τα μέχρι τότε διαδεδομένα επιτραπέζια λειτουργικά συστήματα. Πράγματι, ο μετασχηματισμός της αντίληψης που έχουμε για το WWW αφού έκανε το πρώτο βήμα με τις  εφαρμογές (π.χ., wikipedia, Gmail), σταδιακά μετατράπηκε σε πλατφόρμα για την εκτέλεση εφαρμογών, όπου ο φυλλομετρητής αντικαθιστά το λειτουργικό σύστημα (π.χ., ChromeOS) και ο χρήστης έχει στην διάθεση του δημοφιλείς εφαρμογές επικοινωνίας και γραφείου.

Συνολικά, η εμπορική μελέτη περίπτωση του συστήματος World Wide Web (WWW) αποτελεί μια σύνθεση των διαφορετικών θεωρήσεων της διάδρασης εξίσου ενδιαφέρουσα με τον επιτραπέζιο υπολογιστή. Οπως και ο επιτραπέζιος υπολογιστής, έτσι και το σύστημα WWW μέσα στο χρονικό διάστημα μιας δεκαετίας μετατράπηκε από ένα απλό σύστημα διαμοιρασμού ερευνητικών δημοσιεύσεων σε μια υπολογιστική πλατφόρμα πάνω στην οποία μπορούν να εκτελεστούν πολύ διαφορετικές εφαρμογές, από ψυχαγωγικά παιχνίδια, μέχρι εφαρμογές γραφείου, επικοινωνιάς, και εμπορικών συναλλαγών.

# Εμπορική Μελέτη Περίπτωσης

Η συμμετοχική ανάπτυξη και η ευέλικτή διανομή και αλλαγή ενός προϊόντος για υπολογιστές ξεκίνησε με την περίπτωση του λογισμικού ανοικτού κώδικα, όμως η διαδικασία αυτή έγινε δημοφιλής και γνωστή με την περίπτωση της δικτυακής εγκυκλοπαίδειας wikipedia. Παρόμοιες προσπάθειες με την wikipedia, όπως η nupedia, η οποία είχε ένα περισσότερο ιεαραρχικό και δομημένο μοντέλο δημοσίευσης και ενημέρωσης άρθρων, παρόμοιο με αυτό μια έντυπης εγκυκλοπαίδειας δεν πέτυχαν στην πράξη. Βλέπουμε λοιπόν ότι ο πετυχημένος προγραμματισμός της διάδρασης είναι κάτι περισσότερο από την μετατροπή μιας υπάρχουσας διαδικασίας σε ψηφιακή, αφού τουλάχιστον σε κάποιες (πετυχημένες) περιπτώσεις όπως η wikipedia απαιτεί και την υοθέτησει ενός νέου παραγωγικού μοντέλου, το οποίο έχει και αντίστοιχα διαφορετικές προδιαγραφές λειτουργίας και χρήσης. Η αποτελεσματικότητα της wikipedia ήταν τόσο κάλη που μέσα σε λιγότερο από δέκα χρόνια οδήγησε την μπριτάνικα στην κατάργηση της έντυπης έκδοσης. Φυσικά, όπως παραδοσιακές εγγυκλοπαίδειες, έτσι και η wikipedia έχει δεχτεί κριτική για κάποια άρθρα, αλλά η διαφορά είναι ότι η διαδικασία αποσαφήνισης είναι ανοικτή και τεκμηριωμένη.

![To 2015 η Αγγλική έκδοση της wikipedia είχε σχεδόν πέντε εκατομύρια άρθρα, τα οποία αντιστοιχούν σε περισσότερους από δύο χιλιάδες τόμους της εγκυκλοπαίδειας μπριτάνικα, αριθμός που προφανώς δεν θα ήταν ποτέ εφικτό να τυπωθεί σε χαρτί και διανεμηθεί.](../images/ch06/wikipedia-growth.png)

Το προϊόν της wikipedia βασίζεται πάνω σε δύο πυλώνες, που είναι καινοτομικοί σε σχέση με την κυρίαρχη πρακτική εκείνη την εποχή για την παραγωγή και διανομή ψηφιακού περιεχομένου. Πρώτον, οι τελικοί χρήστες δημιουργούν και συντηρούν το περιεχόμενο της εγκυκλοπαίδειας, και, δεύτερον, η επεξεργασία ενός άρθρου γίνεται με το πρόγραμμα περιήγησης. Αν και αυτές οι δύο πρακτικές μπορεί να φαίνονται σήμερα κοινή λογική, εκείνη την εποχή (2000) η λογική αυτή είχε αποδοχή μόνο σε έναν πολύ μικρό κύκλο προγραμματιστών ανοικτού κώδικα, όπως ο Richard Stallman. Μάλιστα, στην πρώτη προσπάθεια δημιουργίας μιας ελεύθερης δικτυακής εγκυκλοπαίδειας οι ίδιοι οι δημιουργοί της wikipedia, προσπάθησαν χωρίς επιτυχία (π.χ., nupedia) να χρησιμοποιήσουν ειδικούς ανά θεματική κατηγορία και μια αυστηρή διαδικασία ελέγχου των άρθρων, ακριβώς όπως έκαναν οι έντυπες εγκυκλοπαίδειες. Ταυτόχρονα οι περισσότεροι χρήστες και παραγωγοί περιεχομένου για τον ιστό είχαν την αντίληψη ότι άλλο είναι το πρόγραμμα περιήγησης που απλά διαβάζει μια σελίδα από τον εξυπηρετητή και άλλο είναι το πρόγραμμα επεξεργασίας που δημιουργεί και αλλάζει μια σελίδα για να την βάλει προς διανομή στον εξυπηρετητή.

![Η εύκολη και καθολική συμμετοχή των χρηστών στην δημιουργία και ενημέρωση του περιεχομένου γίνεται με την βοήθεια λογισμικού τύπου wiki, το οποίο επιτρέπει την επιτόπου επεξεργασία ενός άρθρου μέσα στο λογισμικό περιηγητή του χρήστη](../images/ch06/wikipedia-edit.png)

H wikipedia είναι ένα σπουδαίο παράδειγμα προγραμματισμού της διάδρασης για τους παρακάτω λόγους. Πρώτον, βλέπουμε για μια ακόμη φορά (π.χ., Facebook) ότι ένα σύστημα διάδρασης ανθρώπου-υπολογιστή μπορεί να γίνει πολύ επιτυχημένο όχι επειδή είναι το πιο τεχνολογικά προηγμένο αλλά κυριώς επειδή είναι αυτό που εξυπηρετεί πραγματικές ανάγκες των χρηστών με απλό τρόπο (π.χ., επεξεργασία περιεχομένου χωρίς την ανάγκη πρόσθετου λογισμικού) την κατάλληλη χρονική στιγμή. Επίσης, το μοντέλο λογισμικού τύπου wiki, μετά την επιτυχία που είχε με την wikipedia, χρησιμοποιήθηκε σε πάρα πολλές άλλες περιπτώσεις, όπως στην κατασκευή προσωπικών ιστοσελίδων από τους τελικούς χρήστες (π.χ., Wordpress). Τέλος, αν και μια εγκυκλοπαίδεια που δίνει εύκολη πρόσβαση στην ανθρώπινη γνώση σε πολλές γλώσσες είναι από μόνη της ένα σπουδαίο προϊόν, αυτό που κάνει πραγματικά ξεχωριστή την wikipedia είναι ότι αποτελεί την καλύτερη απόδειξη ότι ένα απλό λογισμικό και μερικοί κοινά αποδεκτοί κανόνες συνεργασίας (π.χ., αρχείο αλλαγών και περιοχή συζήτησης) μπορούν να αντικαταστάσησουν την μέχρι τότε ιεαραρχική και κερδοσκοπική διαδικασία παραγωγής προϊόντων περιεχομένου.

![Η λογική της συμμετοχικής δημιουργίας και συντηρήσης σημαντικού περιεχομένου όπως η εγκυκλοπαίδεια εφαρμόστηκε με επιτυχία και σε άλλους τομείς όπως οι χάρτες, οι οποίοι στην περίπτωση της φυσικής καταστροφής ενημερώθηκαν πιο γρήγορα και αποτελεσματικά από τους αντίστοιχους ιδιωτικούς](../images/ch06/open-street-map.jpg)

Το παραπάνω παράδειγμα λειτουργίας (καθολική συμμετοχή και συνεργατικό λογισμικό) της wikipedia εφαρμόστηκε σε πολλές ακόμη περιπτώσεις συνεργατικής παραγωγής περιεχομένου, με ιδιαίτερη έμφαση στις περιπτώσεις που οι κερδοσκοπικοί οργανισμοί δεν είχαν κίνητρο συμμετοχής (π.χ., ushahidi). Ενα ακόμη πολύ επιτυχημένο παράδειγμα είναι η παραγωγή χαρτογραφικής πληροφόρησης και ειδικά η προσπάθεια του OpenStreetMap, το οποίο επιτρέπει σε όλους τους χρήστες να εισάγουν δρόμους και χαρτογραφική πληροφορία σε μια κοινή περιοχή με σκοπό να δημιουργηθεί μια εναλλακτική στα κυρίαρχα προϊόντα όπως το Google Maps, τα οποία ελέγχονται από κερδοσκοπικές εταιρείες. Για τους δημιουργούς των αντίστοιχων συστημάτων ανοικτής πρόσβασης τα κίνητρα τους είναι συνήθως κάτι περισσότερο από μια φιλοσοφική άρνηση στο μοντέλο λειτουργίας των κερδοσκοπικών επιχειρήσεων, αφού ο στόχος τους είναι περισσότερο η πρόσβαση σε μια διαφορετική αντίληψη στην παραγωγή του περιεχομένου. Αλλωστε, ακόμη και οι κυρίαρχες πλατφόρμες χαρτών αποδέχτηκαν την αδυναμία τους να καλύψουν τις επιμέρους ανάγκες που συνέχεια προκύπτουν και έδωσαν (από το 2013) την δυνατότητα στους χρήστες να κάνουν προτάσεις για αλλαγές στους χάρτες τους (π.χ., Google Map Maker, Here Map Creator).


## Σχετική Βιβλιογραφία

Baecker, R. M. (Ed.). (1993). Readings in groupware and computer-supported cooperative work: Assisting human-human collaboration. Morgan Kaufmann.

Bush, V. (1945). As we may think. The atlantic monthly, 176(1), 101-108.

Berners-Lee, T. (1996). WWW: Past, present, and future. Computer, 29(10), 69-77.

Bernstein, M. S., Little, G., Miller, R. C., Hartmann, B., Ackerman, M. S., Karger, D. R., ... & Panovich, K. (2010, October). Soylent: a word processor with a crowd inside. In Proceedings of the 23nd annual ACM symposium on User interface software and technology (pp. 313-322). ACM.

Garrett, J. J. (2010). Elements of user experience, the: user-centered design for the web and beyond. Pearson Education.

Herbsleb, J. D. (2007, May). Global software engineering: The future of socio-technical coordination. In 2007 Future of Software Engineering (pp. 188-198). IEEE Computer Society.

Jaimes, A., & Sebe, N. (2007). Multimodal human–computer interaction: A survey. Computer vision and image understanding, 108(1), 116-134.

Licklider, J. C. R. (1960). Man-computer symbiosis. Human Factors in Electronics, IRE Transactions on, (1), 4-11.

Malone, T. W., & Crowston, K. (1994). The interdisciplinary study of coordination. ACM Computing Surveys (CSUR), 26(1), 87-119.

Nelson, T. H. (1987). Computer lib: Dream machines. Tempus Books of Microsoft Press.

Norman, D. A. (1993). Things that make us smart: Defending human attributes in the age of the machine. Basic Books.

Packer, R., & Jordan, K. (2002). Multimedia: from Wagner to virtual reality. WW Norton & Company.

Sellen, A. J., & Harper, R. H. (2002). The myth of the paperless office. MIT press.

Shiffman, Daniel. Learning Processing: A Beginner's Guide to Programming Images, Animation, and Interaction. Morgan Kaufmann, 2009.

Νικόλαος Αβούρης, Χαράλαμπος Καραγιαννίδης, Βασίλης Ι. Κόμης (επιμέλεια), Συνεργατική τεχνολογία: Συστήματα και μοντέλα συνεργασίας για εργασία, μάθηση, κοινότητες πρακτικής και δημιουργία γνώσης, Κλειδάριθμος, 2009
